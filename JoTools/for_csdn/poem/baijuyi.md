# 白居易


《观刈麦》
田家少闲月，五月人倍忙。
夜来南风起，小麦覆陇黄。
妇姑荷箪食，童稚携壶浆。
相随饷田去，丁壮在南冈。
足蒸暑土气，背灼炎天光。
力尽不知热，但惜夏日长。
复有贫妇人，抱子在其旁。
右手秉遗穗，左臂悬敝筐。
听其相顾言，闻者为悲伤。
家田输税尽，拾此充饥肠。
今我何功德，曾不事农桑。
吏禄三百石，岁晏有余粮。
念此私自愧，尽日不能忘。



《杂曲歌辞·浪淘沙》
一泊沙来一泊去，一重浪灭一重生。
相搅相淘无歇日，会交山海一时平。
白浪茫茫与海连，平沙浩浩四无边。
暮去朝来淘不住，遂令东海变桑田。
青草湖中万里程，黄梅雨里一人行。
愁见滩头夜泊处，风翻暗浪打船声。
借问江湖与海水，何似君情与妾心。
相恨不如潮有信，相思始觉海非深。
海底飞尘终有日，山头化石岂无时。
谁道小郎抛小妇，船头一去没回期。
随波逐浪到天涯，迁客生还有几家。
却到帝乡重富贵，请君莫忘浪淘沙。


《大林寺桃花》
人间四月芳菲尽，山寺桃花始盛开。
长恨春归无觅处，不知转入此中来。



《村夜》
霜草苍苍虫切切，村南村北行人绝。
独出前门望野田，月明荞麦花如雪。


《轻肥》
意气骄满路，鞍马光照尘。
借问何为者，人称是内臣。
朱绂皆大夫，紫绶或将军。
夸赴军中宴，走马去如云。
樽罍溢九酝，水陆罗八珍。
果擘洞庭橘，脍切天池鳞。
食饱心自若，酒酣气益振。
是岁江南旱，衢州人食人！


《自咏》
随宜饮食聊充腹，取次衣裘亦暖身。
未必得年非瘦薄，无妨长福是单贫。
老龟岂羡牺牲饱，蟠木宁争桃李春？
随分自安心自断，是非何用问闲人。



《自咏》
须白面微红，醺醺半醉中。
百年随手过，万事转头空。
卧疾瘦居士，行歌狂老翁。
仍闻好事者，将我画屏风。



《妻初授邑号告身》
我转官阶常自愧，君加邑号有何功。
倚得身名便慵堕，日高犹睡绿窗中。


《梦旧》
别来老大苦修道，
炼得离心成死灰。
平生忆念消磨尽，
昨夜因何入梦来？


《鸟》
谁道群生性命微，一般骨肉一般皮。
劝君莫打枝头鸟，子在巢中望母归


《夢微之》
夜来携手梦同游，晨起盈巾泪莫收。
漳浦老身三度病，咸阳宿草八回秋。
君埋泉下泥销骨，我寄人间雪满头。
阿卫韩郎相次去，夜台茫昧得知不？






